<pre>
formidabit cum tuam subiverit, et frequentius ab aliis legetur, qui a te lectus
putabitur, et ego ex parte aliqua assecutum me, quod optaveram sperabo. Vale et
Crassos mecum tuos tuis annumera.

      Ioannis Baptistae Scythae carmen ad clarissimum
    Leonardum Crassum artium ac iuris
    Pontificii consultum.

    Hic mirabilis et novus libellus
    Aequandus veterum libris avorum,
    Quo, quicquid dat in orbe vita toto
    Rarum et nobile, fertur ac refertur,
    Tantum fert tibi Crasse gratiarum,
    Quantum Poliphilo tulit parenti
    Vitam Poliphilus dedit, dedisti
    Vitam tu quoque, sed necem repellis.
    Nam cum conditus in situ iaceret
    Lethen iam metuens sibi propinquam,
    Das hunc gentibus omnibus legendum,
    Nec tu sumptibus, aut tuo labori
    Parcis, sed melior parente natum
    Proiectum gremio tuo levasti.
    Olim bis genitum ferunt Lyaeum.
    Sic nunc contigit huic libro, refertque
    Patrem Poliphilus, Iovemque Crassus.

      Anonymi elegia ad lectorem.
    Candide Poliphilum narrantem somnia lector,
      Auscultes, summo somnia missa Polo,
    Non operam perdes, non haec audisse pigebit
      Tam variis mirum rebus abundat opus.
    Si gravis et tetricus contemnis erotica, rerum
      Nosce precor seriem tam bene dispositam.
    Abnuis? ac saltem stylus et nova lingua novusque
      Sermo gravis, sophia se rogat aspicias.
    Id quoque si renuis, geometrica cerne, vetusta
      Plurima niliacis disce referta notis.
    Hic sunt pyramides thermae, ingentesque colossi
      Ac obeliscorum forma vetusta patet.
    Hic diversa basis fulget varieque columnae
      Illarumque arcus, zophora, epistylia,
    Et capita atque trabes, et cum quadrante coronae
</pre>
